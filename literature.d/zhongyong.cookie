#Data from: http://so.gushiwen.org/guwen/book_21.aspx
       中庸 - 第一章

天命之谓性；率性之谓道；修道之谓教。

道也者，不可须臾离也；可离，非道也。
是故君子戒慎乎其所不睹，恐惧乎其所不闻。

莫见乎隐，莫显乎微。故君子慎其独也。

喜、怒、哀、乐之未发，谓之中。
发而皆中节，谓之和。中也者，天下之大本也。
和也者，天下之达道也。

致中和，天地位焉，万物育焉。
%
