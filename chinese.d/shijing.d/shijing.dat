國風‧周南‧關雎

    關關雎鳩、在河之洲，窈窕淑女、君子好逑。
    參差荇菜、左右流之，窈窕淑女、寤寐求之；
    求之不得、寤寐思服，悠哉悠哉、輾轉反側。
    參差荇菜、左右采之，窈窕淑女、琴瑟友之；
    參差荇菜、左右芼之，窈窕淑女、鐘鼓樂之。 
%
國風‧周南‧葛覃

    葛之覃兮，施于中谷，維葉萋萋，黃鳥于飛，集于灌木，其鳴喈喈。
    葛之覃兮，施于中谷，維葉莫莫，是刈是濩，為絺為綌，服之無斁。
    言告師氏，言告言歸，薄汙我私，薄澣我衣，害澣害否，歸寧父母。 
%
國風‧周南‧卷耳

    采采卷耳，不盈頃筐，嗟我懷人，寘彼周行。
    陟彼崔嵬，我馬虺隤，我姑酌彼金罍，維以不永懷。
    陟彼高岡，我馬玄黃，我姑酌彼兕觥，維以不永傷。
    陟彼砠矣，我馬瘏矣，我僕痡矣，云何吁矣。 
%
國風‧周南‧樛木

    南有樛木，葛藟纍之，樂只君子，福履綏之。
    南有樛木，葛藟荒之，樂只君子，福履將之。
    南有樛木，葛藟縈之，樂只君子，福履成之。 
%
國風‧周南‧螽斯

    螽斯羽，詵詵兮，宜爾子孫，振振兮！
    螽斯羽，薨薨兮，宜爾子孫，繩繩兮！
    螽斯羽，揖揖兮，宜爾子孫，蟄蟄兮！ 
%
國風‧周南‧桃夭

    桃之夭夭，灼灼其華，之子于歸，宜其室家。
    桃之夭夭，有蕡其實，之子于歸，宜其家室。
    桃之夭夭，其葉蓁蓁，之子于歸，宜其家人。
%
國風‧周南‧兔罝

    肅肅兔罝，椓之丁丁，赳赳武夫，公侯干城。
    肅肅兔罝，施于中逵，赳赳武夫，公侯好仇。
    肅肅兔罝，施于中林，赳赳武夫，公侯腹心。 
%
國風‧周南‧芣苢

    采采芣苢，薄言采之，采采芣苢，薄言有之。
    采采芣苢，薄言掇之，采采芣苢，薄言捋之。
    采采芣苢，薄言袺之，采采芣苢，薄言襭之。
%
國風‧周南‧漢廣

    南有喬木，不可休思，漢有遊女，不可求思，
    漢之廣矣，不可泳思，江之永矣，不可方思。
    翹翹錯薪，言刈其楚，之子于歸，言秣其馬，
    漢之廣矣，不可泳思，江之永矣，不可方思。
    翹翹錯薪，言刈其蔞，之子于歸，言秣其駒，
    漢之廣矣，不可泳思，江之永矣，不可方思。 
%
國風‧周南‧汝墳

    遵彼汝墳，伐其條枚，未見君子，惄如調飢。
    遵彼汝墳，伐其條肄，既見君子，不我遐棄。
    魴魚赬尾，王室如燬，雖則如燬，父母孔邇。 
%
國風‧周南‧麟之趾

    麟之趾，振振公子，于嗟麟兮。
    麟之定，振振公姓，于嗟麟兮。
    麟之角，振振公族，于嗟麟兮。 
%
國風‧召南‧鵲巢

    維鵲有巢，維鳩居之，之子于歸，百兩御之。
    維鵲有巢，維鳩方之，之子于歸，百兩將之。
    維鵲有巢，維鳩盈之，之子于歸，百兩成之。 
%
國風‧召南‧采蘩

    于以采蘩，于沼于沚，于以用之，公侯之事。
    于以采蘩，于澗之中，于以用之，公侯之宮。
    被之僮僮，夙夜在公，被之祁祁，薄言還歸。 
%
國風‧召南‧草蟲

    喓喓草蟲，趯趯阜螽，未見君子，憂心忡忡，
    亦既見止，亦既覯止，我心則降。
    陟彼南山，言采其蕨，未見君子，憂心惙惙，
    亦既見止，亦既覯止，我心則說。
    陟彼南山，言采其薇，未見君子，我心傷悲，
    亦既見止，亦既覯止，我心則夷。
%
國風‧召南‧采蘋

    于以采蘋，南澗之濱，于以采藻，于彼行潦。
    于以盛之，維筐及筥，于以湘之，維錡及釜。
    于以奠之，宗室牖下，誰其尸之，有齊季女。 
%
國風‧召南‧甘棠

    蔽芾甘棠，勿翦勿伐，召伯所茇。
    蔽芾甘棠，勿翦勿敗，召伯所憇。
    蔽芾甘棠，勿翦勿拜，召伯所說。 
%
國風‧召南‧行露

    厭浥行露，豈不夙夜，謂行多露。
    誰謂雀無角，何以穿我屋，誰謂女無家，
    何以速我獄，雖速我獄，室家不足。
    誰謂鼠無牙，何以穿我墉，誰謂女無家，
    何以速我訟，雖速我訟，亦不女從。
%
國風‧召南‧羔羊

    羔羊之皮，素絲五紽，退食自公，委蛇委蛇。
    羔羊之革，素絲五緎，委蛇委蛇，自公退食。
    羔羊之縫，素絲五緫，委蛇委蛇，退食自公。
%
國風‧召南‧殷其靁

    殷其靁，在南山之陽，何斯違斯，莫敢或遑，振振君子，歸哉歸哉。
    殷其靁，在南山之側，何斯違斯，莫敢遑息，振振君子，歸哉歸哉。
    殷其靁，在南山之下，何斯違斯，莫或遑處，振振君子，歸哉歸哉。
%
國風‧召南‧摽有梅

    摽有梅，其實七兮，求我庶士，迨其吉兮。
    摽有梅，其實三兮，求我庶士，迨其今兮。
    摽有梅，頃筐塈之，求我庶士，迨其謂之。
%
國風‧召南‧小星

    嘒彼小星，三五在東，肅肅宵征，夙夜在公，寔命不同。
    嘒彼小星，維參與昴，肅肅宵征，抱衾與裯，寔命不猶。
%
國風‧召南‧江有汜

    江有汜，之子歸，不我以，不我以，其後也悔。
    江有渚，之子歸，不我與，不我與，其後也處。
    江有沱，之子歸，不我過，不我過，其嘯也歌。
%
國風‧召南‧野有死麕

    野有死麕，白茅包之，有女懷春，吉士誘之。
    林有樸樕，野有死鹿，白茅純束，有女如玉。
    舒而脫脫兮，無感我帨兮，無使尨也吠。 
%
國風‧召南‧何彼襛矣

    何彼穠矣，唐棣之華，曷不肅雝，王姬之車。
    何彼穠矣，華如桃李，平王之孫，齊侯之子。
    其釣維何，維絲伊緡，齊侯之子，平王之孫。 
%
國風‧召南‧騶虞

    彼茁者葭，壹發五豝，于嗟乎騶虞。
    彼茁者蓬，壹發五豵，于嗟乎騶虞。
%
國風‧邶‧柏舟

    汎彼柏舟，在彼中河，髧彼兩髦，實維我儀，
    之死矢靡它，母也天只，不諒人只。
    汎彼柏舟，在彼河側，髧彼兩髦，實維我特，
    之死矢靡慝，母也天只，不諒人只。 
%
國風‧邶‧綠衣

    綠兮衣兮，綠衣黃裏，心之憂矣，曷維其已。
    綠兮衣兮，綠衣黃裳，心之憂矣，曷維其亡。
    綠兮絲兮，女所治兮，我思古人，俾無訧兮。
    絺兮綌兮，淒其以風，我思古人，實獲我心。 
%
國風‧邶‧燕燕

    燕燕于飛，差池其羽，之子于歸，遠送于野，瞻望弗及，泣涕如雨。
    燕燕于飛，頡之頏之，之子于歸，遠于將之，瞻望弗及，佇立以泣。
    燕燕于飛，下上其音，之子于歸，遠送于南，瞻望弗及，實勞我心。
    仲氏任只，其心塞淵，終溫且惠，淑慎其身，先君之思，以勗寡人。 
%
國風‧邶‧日月

    日居月諸，照臨下土，乃如之人兮，逝不古處，胡能有定，寧不我顧。
    日居月諸，下土是冒，乃如之人兮，逝不相好，胡能有定，寧不我報。
    日居月諸，出自東方，乃如之人兮，德音無良，胡能有定，俾也可忘。
    日居月諸，東方自出，父兮母兮，畜我不卒，胡能有定，報我不述。 
%
國風‧邶‧終風

    終風且暴，顧我則笑，謔浪笑敖，中心是悼。
    終風且霾，惠然肯來，莫往莫來，悠悠我思。
    終風且曀，不日有曀，寤言不寐，願言則嚏。
    曀曀其陰，虺虺其靁，寤言不寐，願言則懷。 
%
國風‧邶‧擊鼓

    擊鼓其鏜，踴躍用兵，土國城漕，我獨南行。
    從孫子仲，平陳與宋，不我以歸，憂心有忡。
    爰居爰處，爰喪其馬，于以求之，于林之下。
    死生契闊，與子成說，執子之手，與子偕老。
    于嗟闊兮，不我活兮，于嗟洵兮，不我信兮。 
%
國風‧邶风‧凱風

    凱風自南，吹彼棘心，棘心夭夭，母氏劬勞。
    凱風自南，吹彼棘薪，母氏聖善，我無令人。
    爰有寒泉，在浚之下，有子七人，母氏勞苦。
    睍睆黃鳥，載好其音，有子七人，莫慰母心。 
%
國風‧邶‧雄雉

    雄雉于飛，泄泄其羽，我之懷矣，自詒伊阻。
    雄雉于飛，下上其音，展矣君子，實勞我心。
    瞻彼日月，悠悠我思，道之云遠，曷云能來。
    百爾君子，不知德行，不忮不求，何用不臧。
%
國風‧邶‧匏有苦葉

    匏有苦葉，濟有深涉，深則厲，淺則揭。
    有瀰濟盈，有鷕雉鳴，濟盈不濡軌，雉鳴求其牡。
    雝雝鳴鴈，旭日始旦，士如歸妻，迨冰未泮。
    招招舟子，人涉卬否，人涉卬否，卬須我友。 
%
國風‧邶‧谷風

    習習谷風，以陰以雨。黽勉同心，不宜有怒。
    采葑采菲，無以下體？德音莫違，及爾同死。

    行道遲遲，中心有違。不遠伊邇，薄送我畿。
    誰謂荼苦，其甘如薺。宴爾新昏，如兄如弟。

    涇以渭濁，湜湜其沚。宴爾新昏，不我屑以。
    毋逝我梁，毋發我笱。我躬不閱，遑恤我後。

    就其深矣，方之舟之。就其淺矣，泳之游之。
    何有何亡，黽勉求之。凡民有喪，匍匐救之。

    不我能慉，反以我為讎。既阻我德，賈用不售。
    昔育恐育鞫，及爾顛覆。既生既育，比予于毒。

    我有旨蓄，亦以御冬。宴爾新昏，以我御窮。
    有洸有潰，既詒我肄。不念昔者，伊余來塈。 
%
國風‧邶‧式微

    式微式微，胡不歸，微君之故，胡為乎中露。
    式微式微，胡不歸，微君之躬，胡為乎泥中。 
%
國風‧邶‧旄丘

    旄丘之葛兮，何誕之節兮，叔兮伯兮，何多日也。
    何其處也，必有與也，何其久也，必有以也。
    狐裘蒙戎，匪車不東，叔兮伯兮，靡所與同。
    瑣兮尾兮，流離之子，叔兮伯兮，褎如充耳。 
%
國風‧邶‧簡兮

    簡兮簡兮，方將萬舞，日之方中，在前上處，碩人俁俁，公庭萬舞。
    有力如虎，執轡如組，左手執籥，右手秉翟，赫如渥赭，公言錫爵。
    山有榛，隰有苓，云誰之思，西方美人，彼美人兮，西方之人兮。 
%
國風‧邶‧泉水

    毖彼泉水，亦流于淇，有懷于衞，靡日不思，孌彼諸姬，聊與之謀。
    出宿于泲，飲餞于禰，女子有行，遠父母兄弟，問我諸姑，遂及伯姊。
    出宿于干，飲餞于言，載脂載舝，還車言邁，遄臻于衞，不瑕有害。
    我思肥泉，茲之永歎，思須與漕，我心悠悠，駕言出遊，以寫我憂。
%
國風‧邶‧北門

    出自北門，憂心殷殷，終窶且貧，莫知我艱，
    已焉哉，天實為之，謂之何哉。
    王事適我，政事一埤益我，我入自外，室人交徧讁我，
    已焉哉，天實為之，謂之何哉。
    王事敦我，政事一埤遺我，我入自外，室人交徧摧我，
    已焉哉，天實為之，謂之何哉。
%
國風‧邶‧北風

    北風其涼，雨雪其雱，惠而好我，攜手同行，其虛其邪，既亟只且。
    北風其喈，雨雪其霏，惠而好我，攜手同歸，其虛其邪，既亟只且。
    莫赤匪狐，莫黑匪烏，惠而好我，攜手同車，其虛其邪，既亟只且。
%
國風‧邶‧靜女

    靜女其姝，俟我於城隅，愛而不見，搔首踟躕。
    靜女其孌，貽我彤管，彤管有煒，說懌女美。
    自牧歸荑，洵美且異，匪女之為美，美人之貽。
%
國風‧邶‧新臺

    新臺有泚，河水瀰瀰，燕婉之求，蘧篨不鮮。
    新臺有洒，河水浼浼，燕婉之求，蘧篨不殄。
    魚網之設，鴻則離之，燕婉之求，得此戚施。
%
國風‧邶‧二子乘舟

    二子乘舟，汎汎其景，願言思子，中心養養。
    二子乘舟，汎汎其逝，願言思子，不瑕有害。 
%
國風‧鄘‧牆有茨

    牆有茨，不可埽也，中冓之言，不可道也，所可道也，言之醜也。
    牆有茨，不可襄也，中冓之言，不可詳也，所可詳也，言之長也。
    牆有茨，不可束也，中冓之言，不可讀也，所可讀也，言之辱也。 
%
國風‧鄘‧君子偕老

    君子偕老，副笄六珈，委委佗佗，如山如河，
    象服是宜，子之不淑，云如之何。
    玼兮玼兮，其之翟也，鬒髮如雲，不屑髢也，
    玉之瑱也，象之揥也，揚且之晳也，胡然而天也，胡然而帝也。
    瑳兮瑳兮，其之展也，蒙彼縐絺，是紲袢也，
    子之清揚，揚且之顏也，展如之人兮，邦之媛也。
%
國風‧鄘‧桑中

    爰采唐矣，沬之鄉矣，云誰之思，美孟姜矣，
    期我乎桑中，要我乎上宮，送我乎淇之上矣。
    爰采麥矣，沬之北矣，云誰之思，美孟弋矣，
    期我乎桑中，要我乎上宮，送我乎淇之上矣。
    爰采葑矣，沬之東矣，云誰之思，美孟庸矣，
    期我乎桑中，要我乎上宮，送我乎淇之上矣。
%
國風‧鄘‧鶉之奔奔

    鶉之奔奔，鵲之彊彊，人之無良，我以為兄。
    鵲之彊彊，鶉之奔奔，人之無良，我以為君。
%
國風‧鄘‧定之方中

    定之方中，作于楚宮，揆之以日，作于楚室，
    樹之榛栗，椅桐梓漆，爰伐琴瑟。
    升彼虛矣，以望楚矣，望楚與堂，景山與京，
    降觀于桑，卜云其吉，終然允臧。
    靈雨既零，命彼倌人，星言夙駕，說于桑田，
    匪直也人，秉心塞淵，騋牝三千。
%
國風‧鄘‧蝃蝀

    蝃蝀在東，莫之敢指，女子有行，遠父母兄弟。
    朝隮于西，崇朝其雨，女子有行，遠兄弟父母。
    乃如之人也，懷昏姻也，大無信也，不知命也。
%
國風‧鄘‧相鼠

    相鼠有皮，人而無儀，人而無儀，不死何為。
    相鼠有齒，人而無止，人而無止，不死何俟。
    相鼠有體，人而無禮，人而無禮，胡不遄死。 
%
國風‧鄘‧干旄

    孑孑干旄，在浚之郊，素絲紕之，良馬四之，彼姝者子，何以畀之。
    孑孑干旟，在浚之都，素絲組之，良馬五之，彼姝者子，何以予之。
    孑孑干旌，在浚之城，素絲祝之，良馬六之，彼姝者子，何以告之。 
%
國風‧鄘‧載馳

    載馳載驅，歸唁衞侯，驅馬悠悠，言至于漕，大夫跋涉，我心則憂。
    既不我嘉，不能旋反，視爾不臧，我思不遠。
    既不我嘉，不能旋濟，視爾不臧，我思不閟。
    陟彼阿丘，言采其蝱，女子善懷，亦各有行，許人尤之，衆穉且狂。
    我行其野，芃芃其麥，控于大邦，誰因誰極，大夫君子，無我有尤，
    百爾所思，不如我所之。
%
國風‧衞‧淇奧

    瞻彼淇奧，綠竹猗猗，有匪君子，如切如磋，
    如琢如磨，瑟兮僩兮，赫兮咺兮，有匪君子，終不可諼兮。
    瞻彼淇奧，綠竹青青，有匪君子，充耳琇瑩，
    會弁如星，瑟兮僩兮，赫兮咺兮，有匪君子，終不可諼兮。
    瞻彼淇奧，綠竹如簀，有匪君子，如金如錫，
    如圭如璧，寬兮綽兮，倚重較兮，善戲謔兮，不為虐兮。 
%
國風‧衞‧考槃

    考槃在澗，碩人之寬，獨寐寤言，永矢弗諼。
    考槃在阿，碩人之薖，獨寐寤歌，永矢弗過。
    考槃在陸，碩人之軸，獨寐寤宿，永矢弗告。 
%
國風‧衞‧碩人

    碩人其頎，衣錦褧衣，齊侯之子，衛侯之妻，
    東宮之妹，邢侯之姨，譚公維私。
    手如柔荑，膚如凝脂，領如蝤蠐，齒如瓠犀，
    螓首蛾眉，巧笑倩兮，美目盻兮。
    碩人敖敖，說于農郊，四牡有驕，朱幩鑣鑣，
    翟茀以朝，大夫夙退，無使君勞。
    河水洋洋，北流活活，施罛濊濊，鱣鮪發發，
    葭菼揭揭，庶姜孽孽，庶士有朅。
%
國風‧衞‧氓

    氓之蚩蚩，抱布貿絲，匪來貿絲，來即我謀，送子涉淇，
    至于頓丘，匪我愆期，子無良媒，將子無怒，秋以為期。

    乘彼垝垣，以望復關，不見復關，泣涕漣漣，既見復關，
    載笑載言，爾卜爾筮，體無咎言，以爾車來，以我賄遷。

    桑之未落，其葉沃若，于嗟鳩兮，無食桑葚，于嗟女兮，
    無與士耽，士之耽兮，猶可說也，女之耽兮，不可說也。

    桑之落矣，其黃而隕，自我徂爾，三歲食貧，淇水湯湯，
    漸車帷裳，女也不爽，士貳其行，士也罔極，二三其德。

    三歲為婦，靡室勞矣，夙興夜寐，靡有朝矣，言既遂矣，
    至于暴矣，兄弟不知，咥其笑矣，靜言思之，躬自悼矣。

    及爾偕老，老使我怨，淇則有岸，隰則有泮，緫角之宴，
    言笑晏晏，信誓旦旦，不思其反，反是不思，亦已焉哉。
%
國風‧衞‧竹竿

    籊籊竹竿，以釣于淇，豈不爾思，遠莫致之。
    泉源在左，淇水在右，女子有行，遠兄弟父母。
    淇水在右，泉源在左，巧笑之瑳，佩玉之儺。
    淇水滺滺，檜楫松舟，駕言出遊，以寫我憂。 
%
國風‧衞‧芄蘭

    芄蘭之支，童子佩觿，雖則佩觿，能不我知，容兮遂兮，垂帶悸兮。
    芄蘭之葉，童子佩韘，雖則佩韘，能不我甲，容兮遂兮，垂帶悸兮。 
%
國風‧衞‧河廣

    誰謂河廣，一葦杭之，誰謂宋遠，跂予望之。
    誰謂河廣，曾不容刀，誰謂宋遠，曾不崇朝。 
%
國風‧衞‧伯兮

    伯兮朅兮，邦之桀兮。伯也執殳，爲王前驅。
    自伯之東，首如飛蓬。豈無膏沐？誰適爲容！
    其雨其雨，杲杲出日。願言思伯，甘心首疾。
    焉得諼草？言樹之背。願言思伯。使我心痗。
%
國風‧衞‧有狐

    有狐綏綏，在彼淇梁，心之憂矣，之子無裳。
    有狐綏綏，在彼淇厲，心之憂矣，之子無帶。
    有狐綏綏，在彼淇側，心之憂矣，之子無服。 
%
國風‧衞‧木瓜

    投我以木瓜，報之以瓊琚，匪報也，永以為好也。
    投我以木桃，報之以瓊瑤，匪報也，永以為好也。
    投我以木李，報之以瓊玖，匪報也，永以為好也。
%
國風‧王‧黍離

    彼黍離離，彼稷之苗。行邁靡靡，中心搖搖。
    知我者，謂我心憂，不知我者，謂我何求。悠悠蒼天，此何人哉！
    彼黍離離，彼稷之穗。行邁靡靡，中心如醉。
    知我者，謂我心憂，不知我者，謂我何求。悠悠蒼天，此何人哉！
    彼黍離離，彼稷之實。行邁靡靡，中心如噎。
    知我者，謂我心憂，不知我者，謂我何求。悠悠蒼天，此何人哉！
%
國風‧王‧君子于役

    君子于役，不知其期。曷至哉？
    雞棲于塒，日之夕矣，羊牛下來。君子于役，如之何勿思！
    君子于役，不日不月。曷其有佸？
    雞棲于桀，日之夕矣，羊牛下括。君子于役，苟無飢渴。
%
國風‧王‧君子陽陽

    君子陽陽，左執簧，右招我由房。其樂只且。
    君子陶陶，左執翿，右招我由敖。其樂只且。
%
國風‧王‧揚之水

    揚之水，不流束薪。彼其之子，不與我戍申。懷哉懷哉！曷月予還歸哉！
    揚之水，不流束楚。彼其之子，不與我戍甫。懷哉懷哉！曷月予還歸哉！
    揚之水，不流束蒲。彼其之子，不與我戍許。懷哉懷哉！曷月予還歸哉！
%
國風‧王‧中谷有蓷

    中谷有蓷，暵其乾矣。有女仳離，嘅其嘆矣。嘅其嘆矣！遇人之艱難矣！
    中谷有蓷，暵其脩矣。有女仳離，條其歗矣。條其歗矣！遇人之不淑矣！
    中谷有蓷，暵其濕矣。有女仳離，啜其泣矣。啜其泣矣！何嗟及矣！
%
國風‧王‧兔爰

    有兔爰爰，雉離于羅。我生之初，尚無為。我生之後，逢此百罹，尚寐無吪？
    有兔爰爰，雉離于罦。我生之初，尚無造。我生之後，逢此百憂，尚寐無覺？
    有兔爰爰，雉離于罿。我生之初，尚無庸。我生之後，逢此百凶，尚寐無聦！
%
國風‧王‧葛藟

    緜緜葛藟，在河之滸。終遠兄弟，謂他人父。謂他人父，亦莫我顧。
    緜緜葛藟，在河之涘。終遠兄弟，謂他人母。謂他人母，亦莫我有。
    緜緜葛藟，在河之漘。終遠兄弟，謂他人昆。謂他人昆，亦莫我聞。
%
國風‧王‧采葛

    彼采葛兮，一日不見，如三月兮。
    彼采蕭兮，一日不見，如三秋兮。
    彼采艾兮，一日不見，如三歲兮。
%
國風‧王‧大車

    大車檻檻，毳衣如菼。豈不爾思，畏子不敢。
    大車啍啍，毳衣如璊。豈不爾思，畏子不奔。
    穀則異室，死則同穴。謂予不信，有如皦日。
%
國風‧王‧丘中有麻

    丘中有麻，彼留子嗟。彼留子嗟，將其來施施。
    丘中有麥，彼留子國。彼留子國，將其來食。
    丘中有李，彼留之子。彼留之子，貽我佩玖。
%
國風‧鄭‧緇衣

    緇衣之宜兮，敝予又改為兮。適子之館兮，還予授子之粲兮。
    緇衣之好兮，敝予又改造兮。適子之館兮，還予授子之粲兮。
    緇衣之蓆兮，敝予又改作兮。適子之館兮，還予授子之粲兮。
%
國風‧鄭‧將仲子

    將仲子兮，無踰我里，無折我樹杞。豈敢愛之？
    畏我父母。仲可懷也，父母之言，亦可畏也。
    將仲子兮，無踰我牆，無折我樹桑。豈敢愛之？
    畏我諸兄。仲可懷也，諸兄之言，亦可畏也。
    將仲子兮，無踰我園，無折我樹檀。豈敢愛之？
    畏人之多言。仲可懷也，人之多言，亦可畏也！
%
國風‧鄭‧叔于田

    叔于田，巷無居人。豈無居人，不如叔也。洵美且仁。
    叔于狩，巷無飲酒。豈無飲酒，不如叔也。洵美且好。
    叔適野，巷無服馬。豈無服馬，不如叔也。洵美且武。
%
國風‧鄭‧大叔于田

    大叔于田，乘乘馬。執轡如組，兩驂如舞。
    叔在藪，火烈具舉，襢裼暴虎，獻于公所。將叔無狃，戒其傷女。
    叔于田，乘乘黃。兩服上襄，兩驂鴈行。
    叔在藪，火烈具揚。叔善射忌，又良御忌，抑磬控忌，抑縱送忌。
    叔于田，乘乘鴇。兩服齊首，兩驂如手。
    叔在藪，火烈具阜。叔馬慢忌，叔發罕忌，抑釋掤忌，抑鬯弓忌。
%
國風‧鄭‧清人

    清人在彭，駟介旁旁。二矛重英，河上乎翱翔。
    清人在消，駟介麃麃。二矛重喬，河上乎逍遙。
    清人在軸，駟介陶陶。左旋右抽，中軍作好。
%
國風‧鄭‧羔裘

    羔裘如濡，洵直且侯。彼其之子，舍命不渝。
    羔裘豹飾，孔武有力。彼其之子，邦之司直。
    羔裘晏兮，三英粲兮。彼其之子，邦之彥兮。
%
國風‧鄭‧遵大路

    遵大路兮，摻執子之袪兮。無我惡兮，不寁故也。
    遵大路兮，摻執子之手兮。無我魗兮，不寁好也。
%
國風‧鄭‧女曰鷄鳴

    女曰鷄鳴，士曰昧旦。子興視夜，明星有爛。將翱將翔，弋鳧與鴈。
    弋言加之，與子宜之。宜言飲酒，與子偕老。琴瑟在御，莫不靜好。
    知子之來之，雜佩以贈之。知子之順之，雜佩以問之。知子之好之，雜佩以報之。
%
國風‧鄭‧有女同車

    有女同車，顏如舜華，將翱將翔，佩玉瓊琚，彼美孟姜，洵美且都。
    有女同行，顏如舜英，將翱將翔，佩玉將將，彼美孟姜，德音不忘。
%
國風‧鄭‧山有扶蘇

    山有扶蘇，隰有荷華。不見子都，乃見狂且。
    山有喬松，隰有游龍。不見子充，乃見狡童。
%
國風‧鄭‧蘀兮

    蘀兮蘀兮，風其吹女。叔兮伯兮，倡予和女。
    蘀兮蘀兮，風其漂女。叔兮伯兮，倡予要女。
%
國風‧鄭‧狡童

    彼狡童兮，不與我言兮，維子之故，使我不能餐兮。
    彼狡童兮，不與我食兮，維子之故，使我不能息兮。
%
國風‧鄭‧褰裳

    子惠思我，褰裳涉溱。子不我思，豈無他人？狂童之狂也且！
    子惠思我，褰裳涉洧。子不我思，豈無他士？狂童之狂也且！
%
國風‧鄭‧丰

    子之丰兮，俟我乎巷兮。悔予不送兮。
    子之昌兮，俟我乎堂兮。悔予不將兮。
    衣錦褧衣，裳錦褧裳。叔兮伯兮，駕予與行。
    裳錦褧裳，衣錦褧衣。叔兮伯兮，駕予與歸。
%
國風‧鄭‧東門之墠

    東門之墠，茹藘在阪。其室則邇，其人甚遠。
    東門之栗，有踐家室。豈不爾思？子不我即。
%
國風‧鄭‧風雨

    風雨淒淒，雞鳴喈喈。既見君子，云胡不夷。
    風雨瀟瀟，雞鳴膠膠。既見君子，云胡不瘳。
    風雨如晦，雞鳴不已。既見君子，云胡不喜。
%
國風‧鄭‧子衿

    青青子衿，悠悠我心。縱我不往，子寧不嗣音。
    青青子佩，悠悠我思。縱我不往，子寧不來。
    挑兮達兮，在城闕兮。一日不見，如三月兮。
%
國風‧鄭‧揚之水

    揚之水，不流束楚，終鮮兄弟，維予與女，無信人之言，人實迋女。
    揚之水，不流束薪，終鮮兄弟，維予二人，無信人之言，人實不信！
%
國風‧鄭‧出其東門

    出其東門，有女如雲。雖則如雲，匪我思存。縞衣綦巾，聊樂我員。
    出其闉闍，有女如荼。雖則如荼，匪我思且。縞衣茹藘，聊可與娛。
%
國風‧鄭‧野有蔓草

    野有蔓草，零露漙兮。有美一人，清揚婉兮。邂逅相遇，適我願兮。
    野有蔓草，零露瀼瀼。有美一人，婉如清揚。邂逅相遇，與子偕臧。
%
國風‧鄭‧溱洧

    溱與洧，方渙渙兮。士與女，方秉蕑兮。女曰觀乎，士曰既且。
    且往觀乎，洧之外，洵訏且樂。維士與女，伊其相謔。贈之以勺藥。
    溱與洧，瀏其清矣。士與女，殷其盈矣。女曰觀乎，士曰既且。
    且往觀乎，洧之外，洵訏且樂。維士與女，伊其將謔。贈之以勺藥。
%
國風‧齊‧雞鳴

    雞既鳴矣，朝既盈矣。匪雞則鳴，蒼蠅之聲。
    東方明矣，朝既昌矣。匪東方則明，月出之光。
    蟲飛薨薨，甘與子同夢。會且歸矣，無庶予子憎！
%
國風‧齊‧還

    子之還兮，遭我乎峱之閒兮。並驅從兩肩兮？揖我謂我儇兮。
    子之茂兮，遭我乎峱之道兮。並驅從兩牡兮？揖我謂我好兮。
    子之昌兮，遭我乎峱之陽兮。並驅從兩狼兮？揖我謂我臧兮。
%
國風‧齊‧著

    俟我於著乎而，充耳以素乎而，尚之以瓊華乎而。
    俟我於庭乎而，充耳以青乎而，尚之以瓊瑩乎而。
    俟我於堂乎而，充耳以黃乎而，尚之以瓊英乎而。
%
國風‧齊‧東方之日

    東方之日兮，彼姝者子，在我室兮，在我室兮，履我即兮。
    東方之月兮，彼姝者子，在我闥兮，在我闥兮，履我發兮。
%
國風‧齊‧東方未明

    東方未明，顛倒衣裳。顛之倒之，自公召之。
    東方未晞，顛倒裳衣。倒之顛之，自公令之。
    折柳樊圃，狂夫瞿瞿。不能辰夜，不夙則莫。
%
國風‧齊‧南山

    南山崔崔，雄狐綏綏。魯道有蕩，齊子由歸。既曰歸止，曷又懷止！
    葛屨五兩，冠緌雙止。魯道有蕩，齊子庸止。既曰庸止，曷又從止！
    蓺麻如之何？衡從其畝。取妻如之何？必告父母，既曰告止，曷又鞠止！
    析薪如之何？匪斧不克。取妻如之何？匪媒不得，既曰得止，曷又極止！
%
國風‧齊‧甫田

    無田甫田，維莠驕驕。無思遠人，勞心忉忉。
    無田甫田，維莠桀桀。無思遠人，勞心怛怛。
    婉兮孌兮，緫角丱兮。未幾見兮，突而弁兮。
%
國風‧齊‧盧令

    盧令令，其人美且仁。
    盧重環，其人美且鬈。
    盧重鋂，其人美且偲。
%
國風‧齊‧敝笱

    敝笱在梁，其魚魴鰥。齊子歸止，其從如雲。
    敝笱在梁，其魚魴鱮。齊子歸止，其從如雨。
    敝笱在梁，其魚唯唯。齊子歸止，其從如水。
%
國風‧齊‧載驅

    載驅薄薄，簟茀朱鞹。魯道有蕩，齊子發夕。
    四驪濟濟，垂轡濔濔。魯道有蕩，齊子豈弟。
    汶水湯湯，行人彭彭。魯道有蕩，齊子翱翔。
    汶水滔滔，行人儦儦。魯道有蕩，齊子遊敖。
%
國風‧齊‧猗嗟

    猗嗟昌兮！頎而長兮。抑若揚兮，美目揚兮。巧趨蹌兮。射則臧兮。
    猗嗟名兮！美目清兮。儀既成兮，終日射侯，不出正兮，展我甥兮。
    猗嗟孌兮！清揚婉兮。舞則選兮，射則貫兮，四矢反兮，以禦亂兮。
%
國風‧魏‧葛屨

    糾糾葛屨，可以履霜。摻摻女手，可以縫裳。要之襋之，好人服之。
    好人提提，宛然左辟。佩其象揥。維是褊心，是以為刺。
%
國風‧魏‧汾沮洳

   彼汾沮洳，言采其莫。彼其之子，美無度；美無度，殊異乎公路。
   彼汾一方，言采其桑。彼其之子，美如英；美如英，殊異乎公行。
   彼汾一曲，言采其藚。彼其之子，美如玉；美如玉，殊異乎公族。
%
國風‧魏‧園有桃

    園有桃，其實之殽。心之憂矣，我歌且謠。不知我者，謂我士也驕。
    彼人是哉，子曰何其？心之憂矣！其誰知之？其誰知之？蓋亦勿思！
    園有棘，其實之食。心之憂矣，聊以行國。不我知者，謂我士也罔極。
    彼人是哉，子曰何其？心之憂矣！其誰知之？其誰知之？蓋亦勿思！
%
國風‧魏‧陟岵

    陟彼岵兮，瞻望父兮。父曰：「嗟！予子行役，夙夜無已；上慎旃哉，猶來無止！」
    陟彼屺兮，瞻望母兮。母曰：「嗟！予季行役，夙夜無寐；上慎旃哉！猶來無棄！」
    陟彼岡兮，瞻望兄兮。兄曰：「嗟！予弟行役，夙夜必偕；上慎旃哉！猶來無死！」
%
國風‧魏‧十畝之間

    十畝之間兮，桑者閑閑兮。行與子還兮。
    十畝之外兮，桑者泄泄兮。行與子逝兮。
%
國風‧魏‧伐檀

    坎坎伐檀兮，寘之河之干兮，河水清且漣猗。不稼不穡，胡取禾三百廛兮！
    不狩不獵，胡瞻爾庭有縣貆兮。彼君子兮，不素餐兮。
    坎坎伐輻兮，寘之河之側兮，河水清且直猗。不稼不穡，胡取禾三百億兮！
    不狩不獵，胡瞻爾庭有縣特兮。彼君子兮，不素食兮。
    坎坎伐輪兮，寘之河之漘兮，河水清且淪猗。不稼不穡，胡取禾三百囷兮！
    不狩不獵，胡瞻爾庭有縣鶉兮。彼君子兮，不素飧兮。
%
國風‧魏‧碩鼠

    碩鼠碩鼠，無食我黍！三歲貫女，莫我肯顧。
    逝將去女，適彼樂土。樂土樂土，爰得我所。
    碩鼠碩鼠，無食我麥！三歲貫女，莫我肯德。
    逝將去女，適彼樂國。樂國樂國，爰得我直。
    碩鼠碩鼠，無食我苗！三歲貫女，莫我肯勞。
    逝將去女，適彼樂郊。樂郊樂郊，誰之永號。
%
國風‧唐‧蟋蟀

    蟋蟀在堂，歲聿其莫。今我不樂，日月其除。無已大康，職思其居。好樂無荒，良士瞿瞿。
    蟋蟀在堂，歲聿其逝。今我不樂，日月其邁。無已大康，職思其外。好樂無荒，良士蹶蹶。
    蟋蟀在堂，役車其休。今我不樂，日月其慆。無已大康，職思其憂。好樂無荒，良士休休。
%
國風‧唐‧山有樞

    山有樞，隰有榆。子有衣裳，弗曳弗婁。子有車馬，弗馳弗驅。宛其死矣，他人是愉。
    山有栲，隰有杻。子有廷內，弗洒弗埽。子有鐘鼓，弗鼓弗考。宛其死矣，他人是保。
    山有漆，隰有栗。子有酒食，何不日鼓瑟？且以喜樂，且以永日。宛其死矣，他人入室。
%
國風‧唐‧揚之水

    揚之水，白石鑿鑿，素衣朱襮，從子于沃，既見君子，云何不樂。
    揚之水，白石皓皓，素衣朱繡，從子于鵠，既見君子，云何其憂。
    揚之水，白石粼粼，我聞有命，不敢以告人！
%
國風‧唐‧椒聊

    椒聊之實，蕃衍盈升。彼其之子，碩大無朋。椒聊且！遠條且！
    椒聊之實，蕃衍盈匊。彼其之子，碩大且篤。椒聊且！遠條且！
%
國風‧唐‧綢繆

    綢繆束薪，三星在天。今夕何夕？見此良人！子兮子兮！如此良人何！
    綢繆束芻，三星在隅。今夕何夕？見此邂逅！子兮子兮！如此邂逅何！
    綢繆束楚，三星在戶。今夕何夕？見此粲者！子兮子兮！如此粲者何！
%
國風‧唐‧杕杜

    有杕之杜，其葉湑湑。獨行踽踽，豈無他人？不如我同父，嗟行之人，胡不比焉？人無兄弟，胡不佽焉？
    有杕之杜，其葉菁菁。獨行睘睘，豈無他人？不如我同姓，嗟行之人，胡不比焉？人無兄弟，胡不佽焉？ 
%
國風‧唐‧羔裘

    羔裘豹袪，自我人居居。豈無他人？維子之故。
    羔裘豹褎，自我人究究。豈無他人？維子之好。
%
國風‧唐‧鴇羽

    肅肅鴇羽，集于苞栩。王事靡盬，不能蓺稷黍。父母何怙？悠悠蒼天，曷其有所。
    肅肅鴇翼，集于苞棘。王事靡盬，不能蓺黍稷。父母何食？悠悠蒼天，曷其有極。
    肅肅鴇行，集于苞桑。王事靡盬，不能蓺稻粱。父母何嘗？悠悠蒼天，曷其有常。
%
國風‧唐‧無衣

    豈曰無衣？七兮。不如子之衣，安且吉兮。
    豈曰無衣？六兮。不如子之衣，安且燠兮。 
%
國風‧唐‧有杕之杜

    有杕之杜，生于道左。彼君子兮，噬肯適我。中心好之，曷飲食之。
    有杕之杜，生于道周。彼君子兮，噬肯來遊。中心好之，曷飲食之。
%
國風‧唐‧葛生

    葛生蒙楚，蘞蔓于野。予美亡此，誰與獨處。
    葛生蒙棘，蘞蔓于域。予美亡此，誰與獨息。
    角枕粲兮，錦衾爛兮。予美亡此，誰與獨旦。
    夏之日，冬之夜。百歲之後，歸于其居。
    冬之夜，夏之日。百歲之後，歸于其室。
%
國風‧唐‧采苓

    采苓采苓，首陽之巔。人之為言，苟亦無信。舍旃舍旃，苟亦無然。人之為言，胡得焉！
    采苦采苦，首陽之下。人之為言，苟亦無與。舍旃舍旃，苟亦無然。人之為言，胡得焉！
    采葑采葑，首陽之東。人之為言，苟亦無從。舍旃舍旃，苟亦無然。人之為言，胡得焉！
%
國風‧秦‧車鄰

    有車鄰鄰，有馬白顛。未見君子，寺人之令。
    阪有漆，隰有栗。既見君子，並坐鼓瑟。今者不樂，逝者其耋。
    阪有桑，隰有楊。既見君子，並坐鼓簧。今者不樂，逝者其亡。
%
國風‧秦‧駟驖

    駟驖孔阜，六轡在手。公之媚子，從公于狩。
    奉時辰牡，辰牡孔碩。公曰左之，舍拔則獲。
    遊于北園，四馬既閑。輶車鸞鑣，載獫歇驕。
%
國風‧秦‧小戎

    小戎俴收，五楘梁輈，游環脅驅，陰靷鋈續，文茵暢轂，駕我騏馵。言念君子，溫其如玉。在其板屋，亂我心曲。
    四牡孔阜，六轡在手，騏駵是中，騧驪是驂，龍盾之合，鋈以觼軜。言念君子，溫其在邑。方何為期，胡然我念之。
    俴駟孔羣，厹矛鋈錞，蒙伐有苑，虎韔鏤膺，交韔二弓，竹閉緄縢。言念君子，載寢載興。厭厭良人，秩秩德音。
%
國風‧秦‧蒹葭

    蒹葭蒼蒼，白露為霜。所謂伊人，在水一方。遡洄從之，道阻且長。遡游從之，宛在水中央。
    蒹葭萋萋，白露未晞。所謂伊人，在水之湄。遡洄從之，道阻且躋。遡游從之，宛在水中坻。
    蒹葭采采，白露未已。所謂伊人，在水之涘。遡洄從之，道阻且右。遡游從之，宛在水中沚。
%
國風‧秦‧終南

    終南何有，有條有梅。君子至止，錦衣狐裘。顏如渥丹，其君也哉。
    終南何有，有紀有堂。君子至止，黻衣繡裳。佩玉將將，壽考不亡。
%
國風‧秦‧黃鳥

    交交黃鳥，止于棘。
    誰從穆公？子車奄息。維此奄息，百夫之特。
    臨其穴，惴惴其慄。
    彼蒼者天，殲我良人！如可贖兮，人百其身。


    交交黃鳥，止于桑。
    誰從穆公？子車仲行。維此仲行，百夫之防。
    臨其穴，惴惴其慄。
    彼蒼者天，殲我良人！如可贖兮，人百其身。


    交交黃鳥，止于楚。
    誰從穆公？子車鍼虎。維此鍼虎，百夫之禦。
    臨其穴，惴惴其慄。
    彼蒼者天，殲我良人！如可贖兮，人百其身。
%
國風‧秦‧晨風

    鴥彼晨風，鬱彼北林，未見君子，憂心欽欽，如何如何，忘我實多。
    山有苞櫟，隰有六駮，未見君子，憂心靡樂，如何如何，忘我實多。
    山有苞棣，隰有樹檖，未見君子，憂心如醉，如何如何，忘我實多。
%
國風‧秦‧無衣

    豈曰無衣？與子同袍。王于興師，脩我戈矛，與子同仇。
    豈曰無衣？與子同澤。王于興師，脩我矛戟，與子偕作。
    豈曰無衣？與子同裳。王于興師，脩我甲兵，與子偕行。 
%
國風‧秦‧渭陽

    我送舅氏，曰至渭陽。何以贈之，路車乘黃。
    我送舅氏，悠悠我思。何以贈之，瓊瑰玉佩。
%
國風‧秦‧權輿

    於我乎，夏屋渠渠，今也每食無餘。于嗟乎！不承權輿。
    於我乎，每食四簋，今也每食不飽。于嗟乎！不承權輿。
%
國風‧陳‧宛丘

    子之湯兮，宛丘之上兮，洵有情兮，而無望兮。
    坎其擊鼓，宛丘之下，無冬無夏，值其鷺羽。
    坎其擊缶，宛丘之道，無冬無夏，值其鷺翿。
%
國風‧陳‧東門之枌

    東門之枌，宛丘之栩。子仲之子，婆娑其下。
    穀旦于差，南方之原。不績其麻，市也婆娑。
    穀旦于逝，越以鬷邁。視爾如荍，貽我握椒。
%
國風‧陳‧衡門

    衡門之下，可以棲遲。泌之洋洋，可以樂飢。
    豈其食魚，必河之魴。豈其取妻，必齊之姜。
    豈其食魚，必河之鯉。豈其取妻，必宋之子。
%
國風‧陳‧東門之池

    東門之池，可以漚麻。彼美淑姬，可與晤歌。
    東門之池，可以漚紵。彼美淑姬，可與晤語。
    東門之池，可以漚菅。彼美淑姬，可與晤言。
%
國風‧陳‧東門之楊

    東門之楊，其葉牂牂。昏以為期，明星煌煌。
    東門之楊，其葉肺肺。昏以為期，明星晢晢。
%
國風‧陳‧墓門

    墓門有棘，斧以斯之。夫也不良，國人知之。知而不已，誰昔然矣。
    墓門有梅，有鴞萃止。夫也不良，歌以訊之。訊予不顧，顛倒思予。
%
國風‧陳‧防有鵲巢

    防有鵲巢，邛有旨苕。誰侜予美，心焉忉忉。
    中唐有甓，邛有旨鷊。誰侜予美，心焉惕惕。
%
國風‧陳‧月出

    月出皎兮，佼人僚兮，舒窈糾兮，勞心悄兮。
    月出皓兮，佼人懰兮，舒懮受兮，勞心慅兮。
    月出照兮，佼人燎兮，舒夭紹兮，勞心慘兮。
%
國風‧陳‧株林

    胡為乎株林？從夏南。匪適株林，從夏南。
    駕我乘馬，說于株野。乘我乘駒，朝食于株。
%
國風‧陳‧澤陂

    彼澤之陂，有蒲與荷。有美一人，傷如之何。寤寐無為，涕泗滂沱。
    彼澤之陂，有蒲與蕑。有美一人，碩大且卷。寤寐無為，中心悁悁。
    彼澤之陂，有蒲菡萏。有美一人，碩大且儼。寤寐無為，輾轉伏枕。
%
國風‧檜‧羔裘

    羔裘逍遙，狐裘以朝。豈不爾思，勞心忉忉。
    羔裘翱翔，狐裘在堂。豈不爾思，我心憂傷。
    羔裘如膏，日出有曜。豈不爾思，中心是悼。 
%
國風‧檜‧素冠

    庶見素冠兮，棘人欒欒兮，勞心慱慱兮。
    庶見素衣兮，我心傷悲兮，聊與子同歸兮。
    庶見素韠兮，我心蘊結兮，聊與子如一兮。
%
國風‧檜‧隰有萇楚

    隰有萇楚，猗儺其枝。夭之沃沃，樂子之無知。
    隰有萇楚，猗儺其華。夭之沃沃，樂子之無家。
    隰有萇楚，猗儺其實。夭之沃沃，樂子之無室。
%
國風‧檜‧匪風

    匪風發兮，匪車偈兮。顧瞻周道，中心怛兮。
    匪風飄兮，匪車嘌兮。顧瞻周道，中心弔兮。
    誰能亨魚，溉之釜鬵。誰將西歸，懷之好音。
%
國風‧曹‧蜉蝣

    蜉蝣之羽，衣裳楚楚。心之憂矣，於我歸處。
    蜉蝣之翼，采采衣服。心之憂矣，於我歸息。
    蜉蝣掘閱，麻衣如雪。心之憂矣，於我歸說。
%
國風‧曹‧候人

    彼候人兮，何戈與祋。彼其之子，三百赤芾。
    維鵜在梁，不濡其翼。彼其之子，不稱其服。
    維鵜在梁，不濡其咮。彼其之子，不遂其媾。
    薈兮蔚兮，南山朝隮。婉兮孌兮，季女斯飢。
%
國風‧曹‧鳲鳩

    鳲鳩在桑　其子七兮　淑人君子　其儀一兮　其儀一兮　心如結兮　
    鳲鳩在桑　其子在梅　淑人君子　其帶伊絲　其帶伊絲　其弁伊騏　
    鳲鳩在桑　其子在棘　淑人君子　其儀不忒　其儀不忒　正是四國　
    鳲鳩在桑　其子在榛　淑人君子　正是國人　正是國人　胡不萬年
%
國風‧曹‧下泉

    洌彼下泉，浸彼苞稂。愾我寤嘆，念彼周京。
    洌彼下泉，浸彼苞蕭。愾我寤嘆，念彼京周。
    洌彼下泉，浸彼苞蓍。愾我寤嘆，念彼京師。
    芃芃黍苗，陰雨膏之。四國有王，郇伯勞之。
%
國風‧豳‧七月

    七月流火，九月授衣。一之日觱發，二之日栗烈。
    無衣無褐，何以卒歲？三之日于耜，四之日舉趾。同我婦子，饁彼南畝。田畯至喜。

    七月流火，九月授衣。春日載陽，有鳴倉庚。
    女執懿筐，遵彼微行，爰求柔桑。春日遲遲。采蘩祁祁。女心傷悲，殆及公子同歸。

    七月流火，八月萑葦。蠶月條桑，取彼斧斨。
    以伐遠揚，猗彼女桑。七月鳴鵙，八月載績，載玄載黃。我朱孔陽，為公子裳。

    四月秀葽，五月鳴蜩，八月其穫，十月隕蘀。
    一之日于貉，取彼狐貍，為公子裘。二之日其同，載纘武功，言私其豵，獻豜于公。

    五月斯螽動股，六月莎雞振羽，七月在野，八月在宇，
    九月在戶，十月蟋蟀入我牀下。穹窒熏鼠，塞向墐戶。嗟我婦子，曰為改歲。入此室處。

    六月食鬱及薁，七月亨葵及菽，八月剝棗，十月穫稻。
    為此春酒，以介眉壽。七月食瓜，八月斷壺，九月叔苴，采荼薪樗，食我農夫。

    九月築場圃，十月納禾稼。黍稷重穋，禾麻菽麥。
    嗟我農夫，我稼既同，上入執宮功。晝爾于茅，宵爾索綯。亟其乘屋，其始播百穀。

    二之日鑿冰沖沖，三之日納于凌陰，四之日其蚤，獻羔祭韭。
    九月肅霜，十月滌場。朋酒斯饗，曰殺羔羊。躋彼公堂，稱彼兕觥。萬壽無疆。
%
國風‧豳‧鴟鴞

    鴟鴞鴟鴞，既取我子，無毀我室！恩斯勤斯，鬻子之閔斯。
    迨天之未陰雨，徹彼桑土。綢繆牖戶。今女下民，或敢侮予。
    予手拮据，予所捋荼。予所蓄租，予口卒瘏。曰予未有室家。
    予羽譙譙，予尾翛翛。予室翹翹，風雨所漂搖。予維音嘵嘵。
%
國風‧豳‧東山

    我徂東山，慆慆不歸。我來自東，零雨其濛。我東曰歸，我心西悲。
    制彼裳衣，勿士行枚。蜎蜎者蠋，烝在桑野。敦彼獨宿，亦在車下。

    我徂東山，慆慆不歸。我來自東，零雨其濛。果臝之實，亦施于宇。
    伊威在室，蠨蛸在戶。町畽鹿場，熠燿宵行。不可畏也，伊可懷也。

    我徂東山，慆慆不歸。我來自東，零雨其濛。鸛鳴于垤，婦歎于室。
    洒埽穹窒，我征聿至。有敦瓜苦，烝在栗薪。自我不見，于今三年。

    我徂東山，慆慆不歸。我來自東，零雨其濛。倉庚于飛，熠燿其羽。
    之子于歸，皇駁其馬。親結其縭，九十其儀。其新孔嘉，其舊如之何？
%
國風‧豳‧破斧

    既破我斧，又缺我斨。周公東征，四國是皇。哀我人斯，亦孔之將。
    既破我斧，又缺我錡。周公東征，四國是吪。哀我人斯，亦孔之嘉。
    既破我斧，又缺我銶。周公東征，四國是遒。哀我人斯，亦孔之休。
%
國風‧豳‧伐柯

    伐柯如何？匪斧不克。取妻如何？匪媒不得。
    伐柯伐柯，其則不遠。我覯之子？籩豆有踐。
%
國風‧豳‧九罭

    九罭之魚，鱒魴。我覯之子，袞衣繡裳。
    鴻飛遵渚，公歸無所。於女信處。
    鴻飛遵陸，公歸不復。於女信宿。
    是以有袞衣兮，無以我公歸兮，無使我心悲兮。
%
國風‧豳‧狼跋

    狼跋其胡，載疐其尾。公孫碩膚，赤舄几几。
    狼疐其尾，載跋其胡。公孫碩膚，德音不瑕。
%
小雅‧鹿鳴之什‧鹿鳴

    呦呦鹿鳴，食野之苹。我有嘉賓，鼓瑟吹笙。
    吹笙鼓簧，承筐是將。人之好我，示我周行。

    呦呦鹿鳴，食野之蒿。我有嘉賓，德音孔昭。
    視民不恌，君子是則是傚。我有旨酒，嘉賓式燕以敖。

    呦呦鹿鳴，食野之芩。我有嘉賓，鼓瑟鼓琴。
    鼓瑟鼓琴，和樂且湛。我有旨酒，以燕樂嘉賓之心。
%
小雅‧鹿鳴之什‧四牡

    四牡騑騑，周道倭遲。豈不懷歸？王事靡盬，我心傷悲。
    四牡騑騑，嘽嘽駱馬。豈不懷歸？王事靡盬，不遑啟處。
    翩翩者鵻，載飛載下，集于苞栩。王事靡盬，不遑將父。
    翩翩者鵻，載飛載止，集于苞杞。王事靡盬，不遑將母。
    駕彼四駱，載驟駸駸。豈不懷歸？是用作歌，將母來諗。
%
小雅‧鹿鳴之什‧皇皇者華

    皇皇者華，于彼原隰。駪駪征夫，每懷靡及。
    我馬維駒，六轡如濡。載馳載驅，周爰咨諏。
    我馬維騏，六轡如絲。載馳載驅，周爰咨謀。
    我馬維駱，六轡沃若。載馳載驅，周爰咨度。
    我馬維駰，六轡既均。載馳載驅，周爰咨詢。
%
小雅‧鹿鳴之什‧常棣

    常棣之華，鄂不韡韡。凡今之人，莫如兄弟。
    死喪之威，兄弟孔懷。原隰裒矣，兄弟求矣。
    脊令在原，兄弟急難。每有良朋，況也永歎。
    兄弟鬩于牆，外禦其務。每有良朋，蒸也無戎。
    喪亂既平，既安且寧。雖有兄弟，不如友生。
    儐爾籩豆，飲酒之飫。兄弟既具，和樂且孺。
    妻子好合，如鼓瑟琴。兄弟既翕，和樂且湛。
    宜爾家室，樂爾妻孥。是究是圖，亶其然乎。
%
小雅‧鹿鳴之什‧伐木

    伐木丁丁，鳥鳴嚶嚶。出自幽谷，遷于喬木。嚶其鳴矣，求其友聲。
    相彼鳥矣，猶求友聲。矧伊人矣，不求友生。神之聽之，終和且平。
    伐木許許，釃酒有藇。既有肥羜，以速諸父。寧適不來？微我弗顧。
    於粲洒埽，陳饋八簋。既有肥牡，以速諸舅。寧適不來？微我有咎。
    伐木于阪，釃酒有衍，籩豆有踐，兄弟無遠。民之失德，乾餱以愆。
    有酒湑我，無酒酤我。坎坎鼓我，蹲蹲舞我。迨我暇矣！飲此湑矣！
%
小雅‧鹿鳴之什‧天保

    天保定爾，亦孔之固。俾爾單厚，何福不除？俾爾多益，以莫不庶。
    天保定爾，俾爾戩穀。罄無不宜，受天百祿。降爾遐福，維日不足。
    天保定爾，以莫不興！如山如阜，如岡如陵。如川之方至，以莫不增。
    吉蠲為饎，是用孝享。禴祠烝嘗，于公先王。君曰卜爾，萬壽無疆！
    神之弔矣，詒爾多福。民之質矣，日用飲食。羣黎百姓，徧為爾德。
    如月之恆，如日之升。如南山之壽，不騫不崩。如松柏之茂，無不爾或承。
%
小雅‧鹿鳴之什‧采薇

    采薇采薇，薇亦作止。曰歸曰歸，歲亦莫止。
    靡室靡家，玁狁之故。不遑啟居，玁狁之故。

    采薇采薇，薇亦柔止。曰歸曰歸，心亦憂止。
    憂心烈烈，載飢載渴。我戍未定，靡使歸聘。

    采薇采薇，薇亦剛止。曰歸曰歸，歲亦陽止。
    王事靡盬。不遑啟處。憂心孔疚，我行不來。

    彼爾維何？維常之華。彼路斯何？君子之車。
    戎車既駕，四牡業業。豈敢定居？一月三捷。

    駕彼四牡，四牡騤騤。君子所依，小人所腓。
    四牡翼翼，象弭魚服。豈不日戒，玁狁孔棘！

    昔我往矣，楊柳依依。今我來思，雨雪霏霏。
    行道遲遲，載渴載飢。我心傷悲，莫知我哀！
%
小雅‧鹿鳴之什‧出車

    我出我車，于彼牧矣。自天子所，謂我來矣。
    召彼僕夫，謂之載矣。王事多難，維其棘矣。

    我出我車，于彼郊矣。設此旐矣，建彼旄矣。
    彼旟旐斯，胡不斾斾？憂心悄悄，僕夫況瘁。

    王命南仲，往城于方。出車彭彭，旂旐央央。
    天子命我，城彼朔方。赫赫南仲，玁狁于襄。

    昔我往矣，黍稷方華。今我來思，雨雪載塗。
    王事多難，不遑啟居。豈不懷歸？畏此簡書。

    喓喓草蟲，趯趯阜螽。未見君子，憂心忡忡。
    既見君子，我心則降。赫赫南仲，薄伐西戎。

    春日遲遲，卉木萋萋。倉庚喈喈，采蘩祁祁。
    執訊獲醜，薄言還歸。赫赫南仲，玁狁于夷。
%
小雅‧鹿鳴之什‧杕杜

    有杕之杜，有睆其實。王事靡盬，繼嗣我日。日月陽止，女心傷止，征夫遑止。
    有杕之杜，其葉萋萋。王事靡盬，我心傷悲。卉木萋止，女心悲止，征夫歸止。
    陟彼北山，言采其杞。王事靡盬，憂我父母。檀車幝幝，四杜痯痯，征夫不遠。
    匪載匪來，憂心孔疚。期逝不至，而多為恤。卜筮偕止，會言近止，征夫邇止。
%
小雅‧鹿鳴之什‧魚麗

    魚麗于罶，鱨鯊。君子有酒，旨且多。
    魚麗于罶，魴鱧。君子有酒，多且旨。
    魚麗于罶，鰋鯉。君子有酒，旨且有。
    物其多矣，維其嘉矣。
    物其旨矣，維其偕矣。
    物其有矣，維其時矣。
%
小雅‧鹿鳴之什‧南陔

    有其義而亡其辭。
%
小雅‧鹿鳴之什‧白華

    有其義而亡其辭。
%
小雅‧鹿鳴之什‧華黍

    有其義而亡其辭。
%
小雅‧南有嘉魚之什‧南有嘉魚

    南有嘉魚，烝然罩罩。君子有酒，嘉賓式燕以樂。
    南有嘉魚，烝然汕汕。君子有酒，嘉賓式燕以衎。
    南有樛木，甘瓠纍之。君子有酒，嘉賓式燕綏之。
    翩翩者鵻，烝然來思。君子有酒，嘉賓式燕又思。
%
小雅‧南有嘉魚之什‧南山有臺

    南山有臺，北山有萊。樂只君子，邦家之基。樂只君子，萬壽無期。
    南山有桑，北山有楊。樂只君子，邦家之光。樂只君子，萬壽無疆。
    南山有杞，北山有李。樂只君子，民之父母。樂只君子，德音不已。
    南山有栲，北山有杻。樂只君子，遐不眉壽。樂只君子，德音是茂。
    南山有枸，北山有楰。樂只君子，遐不黃耇。樂只君子，保艾爾後。
%
小雅‧南有嘉魚之什‧由庚

    有其義而亡其辭。
%
小雅‧南有嘉魚之什‧崇丘

    有其義而亡其辭。
%
小雅‧南有嘉魚之什‧由儀

    有其義而亡其辭。
%
小雅‧南有嘉魚之什‧蓼蕭

    蓼彼蕭斯，零露湑兮。既見君子，我心寫兮。燕笑語兮，是以有譽處兮。
    蓼彼蕭斯，零露瀼瀼。既見君子，為龍為光。其德不爽，壽考不忘。
    蓼彼蕭斯，零露泥泥。既見君子，孔燕豈弟。宜兄宜弟，令德壽豈。
    蓼彼蕭斯，零露濃濃。既見君子，鞗革忡忡。和鸞雝雝，萬福攸同。
%
小雅‧南有嘉魚之什‧湛露

    湛湛露斯，匪陽不晞。厭厭夜飲，不醉無歸。
    湛湛露斯，在彼豐草。厭厭夜飲，在宗載考。
    湛湛露斯，在彼杞棘。顯允君子，莫不令德。
    其桐其椅，其實離離。豈弟君子，莫不令儀。
%
小雅‧南有嘉魚之什‧彤弓

    彤弓弨兮，受言藏之。我有嘉賓，中心貺之。鐘鼓既設，一朝饗之。
    彤弓弨兮，受言載之。我有嘉賓，中心喜之。鐘鼓既設，一朝右之。
    彤弓弨兮，受言櫜之。我有嘉賓，中心好之。鐘鼓既設，一朝醻之。
%
小雅‧南有嘉魚之什‧菁菁者莪

    菁菁者莪，在彼中阿，既見君子，樂且有儀。
    菁菁者莪，在彼中沚，既見君子，我心則喜。
    菁菁者莪，在彼中陵，既見君子，錫我百朋。
    汎汎楊舟，載沈載浮，既見君子，我心則休。
%
小雅‧南有嘉魚之什‧六月

    六月棲棲，戎車既飭。四牡騤騤，載是常服。
    玁狁孔熾，我是用急。王于出征，以匡王國。

    比物四驪，閑之維則。維此六月，既成我服。
    我服既成，于三十里。王于出征，以佐天子。

    四牡脩廣，其大有顒。薄伐玁狁，以奏膚公。
    有嚴有翼，共武之服。共武之服，以定王國。

    玁狁匪茹，整居焦穫。侵鎬及方，至于涇陽。
    織文鳥章，白斾央央。元戎十乘，以先啟行。

    戎車既安，如輊如軒。四牡既佶，既佶且閑。
    薄伐玁狁，至于大原。文武吉甫，萬邦為憲。

    吉甫燕喜，既多受祉。來歸自鎬，我行永久。
    飲御諸友，炰鱉膾鯉。侯誰在矣？張仲孝友。
%
小雅‧南有嘉魚之什‧采芑

    薄言采芑，于彼新田，于此菑畝。
    方叔涖止，其車三千，師干之試。
    方叔率止，乘其四騏，四騏翼翼。
    路車有奭，簟茀魚服，鉤膺鞗革。

    薄言采芑，于彼新田，于此中鄉。
    方叔涖止，其車三千，旂旐央央。
    方叔率止，約軧錯衡，八鸞瑲瑲。
    服其命服，朱芾斯皇，有瑲蔥珩。

    鴥彼飛隼，其飛戾天，亦集爰止。
    方叔涖止，其車三千，師干之試。
    方叔率止，鉦人伐鼓，陳師鞠旅。
    顯允方叔，伐鼓淵淵，振旅闐闐。

    蠢爾蠻荊，大邦為讎。
    方叔元老，克壯其猶。
    方叔率止，執訊獲醜。
    戎車嘽嘽，嘽嘽焞焞，如霆如雷。
    顯允方叔，征伐玁狁，蠻荊來威。
%
小雅‧南有嘉魚之什‧車攻

    我車既攻，我馬既同。四牡龐龐，駕言徂東。
    田車既好，四牡孔阜。東有甫草，駕言行狩。
    之子于苗，選徒嚻嚻。建旐設旄，搏獸于敖。
    駕彼四牡，四牡奕奕。赤芾金舄，會同有繹。
    決拾既佽，弓矢既調。射夫既同，助我舉柴。
    四黃既駕，兩驂不猗。不失其馳，舍矢如破。
    蕭蕭馬鳴，悠悠斾旌。徒御不驚，大庖不盈。
    之子于征，有聞無聲。允矣君子，展也大成。
%
小雅‧南有嘉魚之什‧吉日

    吉日維戊，既伯既禱。田車既好，四牡孔阜。升彼大阜，從其羣醜。
    吉日庚午，既差我馬。獸之所同，麀鹿麌麌。漆沮之從，天子之所。
    瞻彼中原，其祁孔有。儦儦俟俟，或羣或友。悉率左右，以燕天子。
    既張我弓，既挾我矢。發彼小豝，殪此大兕。以御賓客，且以酌醴。
%
