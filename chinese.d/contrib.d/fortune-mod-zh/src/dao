道，可道，非恒道。
名，可名，非恒名。
无名，天地之始；
有名，万物之母。
故常无欲，以观其妙；
常有欲，以观其徼。
此两者同出而异名，同谓之玄。
玄之又玄，众妙之门。
　　－－《道德经》
%
天下皆知美之为美，斯恶已；
皆知善之为善，斯不善矣。
有无相生，难易相成，长短相形，高下相盈，音声相和，前后相随，恒也。
是以圣人处无为之事，行不言之教，万物作而弗始，生而弗有，为而弗恃，功成而弗居。
夫唯弗居，是以不去。
　　－－《道德经》
%
不尚贤，使民不争；
不贵难得之货，使民不为盗；
不见可欲，使民心不乱。
是以圣人之治，虚其心，实其腹；弱其志，强其骨。
常使民无知无欲。
使夫知不敢弗为而已，则无不治。
　　－－《道德经》
%
道冲，而用之或不盈。
渊兮，似万物之宗。
挫其锐，解其纷，和其光，同其尘。
湛兮，似或存。
吾不知谁之子，象帝之先。
　　－－《道德经》
%
天地不仁，以万物为刍狗；
圣人不仁，以百姓为刍狗。
天地之间，其犹橐龠乎？
虚而不屈，动而愈出。
多闻数穷，不如守中。
　　－－《道德经》
%
谷神不死，是谓玄牝。
玄牝之门，是谓天地根。
绵绵若存，用之不勤。
　　－－《道德经》
%
天长地久。
天地所以能长且久者，以其不自生，故能长生。
是以圣人后其身而身先，外其身而身存。
不以其无私邪？故能成其私。
　　－－《道德经》
%
上善若水。水善利万物而不争，居众人之所恶，故几于道。
居善地，心善渊，与善仁，言善信，政善治，事善能，动善时。夫唯不争，故无尤。
　　－－《道德经》
%
持而盈之，不如其已。
揣而锐之，不可长保。
金玉满堂，莫之能守。
富贵而骄，自遗其咎。
功遂身退，天下之道。
　　－－《道德经》
%
载营魄抱一，能无离乎？
专气致柔，能如婴儿乎？
修除玄览，能无疵乎？
爱民治国，能无智乎？
天门开阖，能为雌乎？
明白四达，能无知乎？
生之、畜之，生而不有，长而不宰。
是为玄德。
　　－－《道德经》
%
三十辐共一毂，当其无，有车之用。
埏埴以为器，当其无，有器之用。
凿户牖以为室，当其无，有室之用。
故有之以为利，无之以为用。
　　－－《道德经》
%
五色令人目盲；
五音令人耳聋；
五味令人口爽；
驰骋畋猎，令人心发狂；
难得之货，令人行妨。
是以圣人为腹不为目，故去彼取此。
　　－－《道德经》
%
宠辱若惊，贵大患若身。
何谓宠辱若惊？
宠为下，得之若惊，失之若惊，是谓宠辱若惊。
何谓贵大患若身？
吾所以有大患者，为吾有身，及吾无身，吾有何患？
故贵以身为天下，若可寄天下；
爱以身为天下，若可托天下。
　　－－《道德经》
%
视之不见，名曰微；
听之不闻，名曰希；
搏之不得，名曰夷。
此三者，不可致诘，故混而为一。
其上不皎，其下不昧，绳绳兮不可名，复归于物。
是谓无状之状，无物之象，是谓惚恍。
迎之不见其首，随之不见其后。
执古之道，以御今之有。
能知古始，是谓道纪。
　　－－《道德经》
%
古之善为道者，微妙玄通，深不可识。
夫唯不可识，故强为之容：
豫兮，若冬涉川；
犹兮，若畏四邻；
俨兮，其若客；
涣兮，其若凌释；
敦兮，其若朴；
旷兮，其若谷；
混兮，其若浊。
孰能浊以止？静之徐清。
孰能安以久？动之徐生。
保此道者，不欲盈。
夫唯不盈，故能蔽而新成。
　　－－《道德经》
%
致虚极，守静笃。
万物并作，吾以观复。
夫物芸芸，各复归其根。
归根曰静，静曰复命。
复命曰常，知常曰明。
不知常，妄作，凶。
知常容，容乃公，公乃王，王乃天，天乃道，道乃久，殁身不殆。
　　－－《道德经》
%
太上，不知有之；
其次，亲而誉之；
其次，畏之；
其次，侮之。
信不足焉，有不信焉。
悠兮，其贵言。
功成事遂，百姓皆谓：「我自然」。
　　－－《道德经》
%
大道废，有仁义；
智慧出，有大伪；
六亲不和，有孝慈；
国家昏乱，有忠臣。
　　－－《道德经》
%
绝圣弃智，民利百倍；
绝仁弃义，民复孝慈；
绝巧弃利，盗贼无有。
此三者以为文，不足。
故令有所属：见素抱朴，少思寡欲，绝学无忧。
　　－－《道德经》
%
唯之与阿，相去几何？
美之与恶，相去若何？
人之所畏，不可不畏。
荒兮，其未央哉！
众人熙熙，如享太牢，如春登台。
我独泊兮，其未兆；
沌沌兮，如婴儿之未孩；
儡儡兮，若无所归。
众人皆有馀，而我独若遗。
我愚人之心也哉，沌沌兮！
俗人昭昭，我独昏昏。
俗人察察，我独闷闷。
淡兮，其若海，望兮，若无止。
众人皆有以，而我独顽似鄙。
我独异于人，而贵食母。
　　－－《道德经》
%
孔德之容，惟道是从。
道之为物，惟恍惟惚。
惚兮恍兮，其中有象；
恍兮惚兮，其中有物；
窈兮冥兮，其中有精；
其精甚真，其中有信。
自今及古，其名不去，以阅众甫。
吾何以知众甫之状哉？以此。
　　－－《道德经》
%
「曲则全，枉则直，洼则盈，敝则新，少则得，多则惑。」
是以圣人抱一为天下式。
不自见，故明；
不自是，故彰；
不自伐，故有功；
不自矜，故长。
夫唯不争，故天下莫能与之争。
古之所谓「曲则全」者，岂虚言哉！
诚全而归之。
　　－－《道德经》
%
希言自然。
故飘风不终朝，骤雨不终日。
孰为此者？天地。
天地尚不能久，而况于人乎？
故从事于道者，同于道；
德者，同于德；
失者，同于失。
同于道者，道亦乐得之；
同于德者，德亦乐得之；
同于失者，失亦乐得之。
信不足焉，有不信焉。
　　－－《道德经》
%
企者不立；
跨者不行；
自见者不明；
自是者不彰；
自伐者无功；
自矜者不长。
其在道也，曰馀食赘形，物或恶之，故有道者不居。
　　－－《道德经》
%
有物混成，先天地生。
寂兮寥兮，独立而不改，周行而不殆，可以为天地母。
吾不知其名，字之曰道，强为之名曰大。
大曰逝，逝曰远，远曰反。
故道大，天大，地大，人亦大。
域中有四大，而人居其一焉。
人法地，地法天，天法道，道法自然。
　　－－《道德经》
%
重为轻根，静为躁君。
是以君子终日行不离辎重。
虽有荣观，燕处超然。
奈何万乘之主，而以身轻天下？
轻则失根，躁则失君。
　　－－《道德经》
%
善行，无辙迹；
善言，无瑕谪；
善数，不用筹策；
善闭，无关楗而不可开；
善结，无绳约而不可解。
是以圣人常善救人，故无弃人；
常善救物，故无弃物。
是谓神明。
故善人者，不善人之师；
不善人者，善人之资。
不贵其师，不爱其资，虽智大迷。
是谓要妙。
　　－－《道德经》
%
知其雄，守其雌，为天下溪。
为天下溪，常德不离。
常德不离，复归于婴儿。
知其荣，守其辱，为天下谷。
为天下谷，常德乃足。
常德乃足，复归于朴。
知其白，守其黑，为天下式。
为天下式，常德不忒。
常德不忒，复归于无极。
朴散则为器，圣人用之，则为官长。
故大制无割。
　　－－《道德经》
%
将欲取天下而为之，吾见其不得已。
天下神器，不可为也。
为者败之，执者失之。
物，或行或随，或嘘或吹，或强或羸，或挫或隳。
是以圣人去甚，去奢，去泰。
　　－－《道德经》
%
以道佐人主者，不以兵强天下，其事好还：
师之所居，荆棘生焉。
大军之后，必有凶年。
善有果而已，不以取强。
果而勿矜，果而勿伐，果而勿骄，果而不得已，果而勿强。
物壮则老，是谓不道，不道早已。
　　－－《道德经》
%
夫兵者，不祥之器。
物或恶之，故有道者不居。
君子居则贵左，用兵则贵右，故兵者非君子之器。
不祥之器，不得已而用之，恬淡为上。
胜而不美，而美之者，是乐杀人。
夫乐杀人者，则不可得志于天下矣。
吉事尚左，凶事尚右。
偏将军居左，上将军居右，言以丧礼处之。
杀人之众，以悲哀泣之，战胜以丧礼处之。
　　－－《道德经》
%
道常无名。
朴虽小，天下莫能臣。
侯王若能守之，万物将自宾。
天地相合，以降甘露，民莫之令而自均。
始制有名，名亦既有，夫亦将知止。
知止可以不殆。
譬道之在天下，犹川谷之于江海。
　　－－《道德经》
%
知人者智，自知者明；
胜人者有力，自胜者强。
知足者富。
强行者有志。
不失其所者久。
死而不亡者寿。
　　－－《道德经》
%
大道泛兮，其可左右。
万物恃之而生而不辞，功成而不名有。
衣养万物而不为主，可名于小；
万物归焉而不为主，可名为大。
以其终不自为大，故能成其大。
　　－－《道德经》
%
执大象，天下往。
往而不害，安平泰。
乐与饵，过客止。
道之出口，淡乎其无味，视之不足见，听之不足闻，用之不足既。
　　－－《道德经》
%
将欲歙之，必故张之；
将欲弱之，必故强之；
将欲废之，必故兴之；
将欲取之，必故与之。
是谓微明。
柔弱胜刚强。
鱼不可脱于渊，国之利器不可以示人。
　　－－《道德经》
%
道恒无名，侯王若能守之，万物将自化。
化而欲作，吾将镇之以无名之朴。
无名之朴，夫亦将不欲。
不欲以静，天地将自正。
　　－－《道德经》
%
上德不德，是以有德；
下德不失德，是以无德。
上德无为而无以为；
下德无为而有以为。
上仁为之而无以为；
上义为之而有以为。
上礼为之而莫之应，则攘臂而扔之。
故失道而后德，失德而后仁，失仁而后义，失义而后礼。
夫礼者，忠信之薄，而乱之首。
前识者，道之华，而愚之始。
是以大丈夫居其厚，不居其薄；居其实，不居其华。
故去彼取此。
　　－－《道德经》
%
昔之得一者：
天得一以清；
地得一以宁；
神得一以灵；
谷得一以盈；
侯得一以为天下正。
其致之。
天无以清，将恐裂；
地无以宁，将恐废；
神无以灵，将恐歇；
谷无以盈，将恐竭；
侯王无以贵高，将恐蹶。
故贵以贱为本，高以下为基。
是以侯王自谓「孤」、「寡」、「不谷」。
此非以贱为本耶？非乎？故致数誉无誉。
是故不欲禄禄如玉。
珞珞如石。
　　－－《道德经》
%
反者道之动；
弱者道之用。
天下万物生于有，有生于无。
　　－－《道德经》
%
上士闻道，勤而行之；
中士闻道，若存若亡；
下士闻道，大笑之。
不笑不足以为道。
故建言有之：「明道若昧，进道若退，夷道若类，上德若谷，大白若辱，广德若不足，建德若偷；质真若渝，大方无隅，大器晚成，大音希声；大象无形。」
道隐无名，夫唯道，善始且善成。
　　－－《道德经》
%
道生一，一生二，二生三，三生万物。
万物负阴而抱阳，冲气以为和。
人之所恶，唯「孤」、「寡」、「不谷」。
而王公以为称。
故，物或损之而益，或益之而损。
人之所教，我亦教之：「强梁者不得其死」，吾将以为教父。
　　－－《道德经》
%
天下之至柔，驰骋天下之至坚。
无有入无间。
吾是以知无为之有益。
不言之教，无为之益，天下希及之。
　　－－《道德经》
%
名与身孰亲？
身与货孰多？
得与亡孰病？
是故，甚爱必大费，多藏必厚亡。
知足不辱，知止不殆，可以长久。
　　－－《道德经》
%
大成若缺，其用不弊。
大盈若冲，其用不穷。
大直若屈，大巧若拙，大辩若讷。
躁胜寒，静胜热，清静为天下正。
　　－－《道德经》
%
天下有道，却走马以粪。
天下无道，戎马生于郊。
祸莫大于不知足；咎莫大于欲得。
故，知足之足，常足矣。
　　－－《道德经》
%
不出户，知天下；
不窥牖，见天道。
其出弥远，其知弥少。
是以圣人不行而知，不见而明，不为而成。
　　－－《道德经》
%
为学日益，为道日损。
损之又损，以至于无为。
无为而无不为。
取天下常以无事。
及其有事，不足以取天下。
　　－－《道德经》
%
圣人常无心，以百姓心为心。
善者吾善之，不善者吾亦善之，得善。
信者吾信之，不信者吾亦信之，得信。
圣人在天下，歙歙焉，为天下浑其心，圣人皆孩之。
　　－－《道德经》
%
出生入死。
生之徒，十有三；
死之徒，十有三；
人之生，动之死地，亦十有三。
夫何故？以其生之厚。
盖闻善摄生者，陵行不遇兕虎，入军不被甲兵。
兕无所投其角，虎无所措其爪，兵无所容其刃。
夫何故？以其无死地。
　　－－《道德经》
%
道生之，德畜之，物形之，器成之。
是以万物莫不尊道而贵德。
道之尊，德之贵，夫莫之命而常自然。
故道生之，德畜之。
长之育之，亭之毒之，养之覆之，生而不有，为而不恃，长而不宰，是谓玄德。
　　－－《道德经》
%
天下有始，以为天下母。
既得其母，以知其子。
既知其子，复守其母，没身不殆。
塞其兑，闭其门，终身不勤。
启其兑，济其事，终身不救。
见小曰明，守柔曰强。
用其光，复归其明，无遗身殃，是为习常。
　　－－《道德经》
%
使我介然有知，行于大道，唯施是畏。
大道甚夷，而民好径。
朝甚除，田甚芜，仓甚虚，服文采，带利剑，厌饮食，财货有馀，是为盗竽。非道也哉！
　　－－《道德经》
%
善建者不拔，善抱者不脱，子孙以祭祀不辍。
修之于身，其德乃真；
修之于家，其德乃馀；
修之于乡，其德乃长；
修之于邦，其德乃丰；
修之于天下，其德乃普。
故以身观身，以家观家，以乡观乡，以邦观邦，以天下观天下。
吾何以知天下然哉？以此。
　　－－《道德经》
%
含「德」之厚，比于赤子。
毒虫不螫，猛兽不据，攫鸟不搏。
骨弱筋柔而握固。
未知牝牡之合而□作，精之至也。
终日号而不嗄，和之至也。
知和曰常，知常曰明，益生曰祥，心使气曰强。
物壮则老，谓之不道，不道早已。

□〔峻（去‘山’换‘血’）〕ｚｕｉ１。
　　－－《道德经》
%
知者不言，言者不知。
塞其兑，闭其门，挫其锐，解其纷，和其光，同其尘，是谓玄同。
故不可得而亲，不可得而疏；
不可得而利，不可得而害；
不可得而贵，不可得而贱。
故为天下贵。
　　－－《道德经》
%
以正治国，以奇用兵，以无事取天下。
吾何以知其然哉？
以此：天下多忌讳，而民弥贫；
人多利器，国家滋昏；
人多伎巧，奇物滋起；
法令滋彰，盗贼多有。
故圣人云：「我无为，而民自化；我好静，而民自正；我无事，而民自富；我无欲，而民自朴。」
　　－－《道德经》
%
其政闷闷，其民淳淳；
其政察察，其民缺缺。
祸兮，福之所倚，福兮，祸之所伏。
孰知其极？其无正。
正复为奇，善复为妖。
人之迷，其日固久！
是以圣人方而不割，廉而不刿，直而不肆，光而不耀。
　　－－《道德经》
%
治人、事天，莫若啬。
夫为啬，是谓早服，早服谓之重积德。
重积德则无不克。
无不克则莫知其极。
莫知其极，可以有国。
有国之母，可以长久。
是谓深根固柢，长生久视之道。
　　－－《道德经》
%
治大国若烹小鲜。
以道莅天下，其鬼不神。
非其鬼不神，其神不伤人。
非其神不伤人，圣人亦不伤人。
夫两不相伤，故德交归焉。
　　－－《道德经》
%
大国者下流，天下之牝，天下之交。
牝常以静胜牡，以静为下。
故大国以下小国，则取小国；
小国以下大国，则取大国。
故或下以取，或下而取。
大国不过欲兼畜人，小国不过欲入事人。
夫两者各得所欲，大者宜为下。
　　－－《道德经》
%
道者，万物之奥。
善人之宝，不善人之所保。
美言可以市尊，美行可以加人。
人之不善，何弃之有？
故立天子，置三公，虽有拱璧以先驷马，不如坐进此道。
古之所以贵此道者何？
不曰：求以得，有罪以免邪？
故为天下贵。
　　－－《道德经》
%
为无为，事无事，味无味。
大小多少，报怨以德。
图难于其易；为大于其细。
天下难事，必作于易；
天下大事，必作于细。
是以圣人终不为大，故能成其大。
夫轻诺必寡信，多易必多难。
是以圣人犹难之，故终无难矣。
　　－－《道德经》
%
其安易持；其未兆易谋；其脆易泮；其微易散。
为之于未有，治之于未乱。
合抱之木，生于毫末；
九层之台，起于累土；
千里之行，始于足下。
为者败之；持者失之。
是以，圣人无为，故无败；
无持，故无失。
民之从事，常于几成而败之。
慎终如始，则无败事。
是以圣人欲不欲，不贵难得之货，学不学，复众人之所过。
以辅万物自然而不敢为。
　　－－《道德经》
%
古之善为道者，非以明民，将以愚之。
民之难治，以其智多。
故以智治国，国之贼；
不以智治国，国之福。
知此两者亦稽式。
常知稽式，是谓玄德。
玄德深矣，远矣，与物反矣，然后乃至大顺。
　　－－《道德经》
%
江海所以能为百谷王者，以其善下之，故能为百谷王。
是以圣人欲上民，必以言下之；
欲先民，必以身后之。
是以圣人居上而民不重，居前而民不害。
是以天下乐推而不厌。
以其不争，故天下莫能与之争。
　　－－《道德经》
%
天下皆谓我道大，似不肖。
夫唯大，故似不肖。
若肖，久矣其细也夫！
我有三宝，持而保之：一曰慈，二曰俭，三曰不敢为天下先。
慈，故能勇；俭，故能广；不敢为天下先，故能成器长。
今舍慈且勇，舍俭且广，舍后且先，死矣。
夫慈，以战则胜，以守则固。
天将救之，以慈卫之。
　　－－《道德经》
%
善为士者，不武。
善战者，不怒。
善胜敌者，不与。
善用人者，为之下。
是谓不争之德，是谓用人之力，是谓配天，古之极。
　　－－《道德经》
%
用兵有言：「吾不敢为主，而为客；不敢进寸，而退尺。」
是谓行无行，攘无臂，执无兵，乃无敌矣。
祸莫大于轻敌，轻敌几丧吾宝。
故抗兵相若，哀者胜矣。
　　－－《道德经》
%
吾言甚易知，甚易行。
天下莫能知，莫能行。
言有宗，事有君。
夫唯无知，是以不我知。
知我者希，则我者贵。
是以圣人被褐而怀玉。
　　－－《道德经》
%
知不知，上，不知不知，病。
圣人不病，以其病病，是以不病。
　　－－《道德经》
%
民不畏威，则大威至。
无狎其所居，无厌其所生。
夫唯不厌，是以不厌。
是以圣人自知不自见，自爱不自贵。
故去彼取此。
　　－－《道德经》
%
勇于敢，则杀，勇于不敢，则活。
此两者，或利或害。
天之所恶，孰知其故？
天之道，不争而善胜，不言而善应，不召而自来，姗然而善谋。
天网恢恢，疏而不失。
　　－－《道德经》
%
民不畏死，奈何以死惧之？
若使民常畏死，而为奇者，吾得执而杀之，孰敢？常有司杀者杀。
夫代司杀者杀，是谓代大匠斫。
夫代大匠斫者，希有不伤其手矣。
　　－－《道德经》
%
民之饥，以其上食税之多，是以饥。
民之不治，以其上之有为，是以不治。
民之轻死，以其上求生之厚，是以轻死。
夫唯无以生为者，是贤于贵生。
　　－－《道德经》
%
人之生也柔弱，其死也坚强。
草木之生也柔脆，其死也枯槁。
故坚强者死之徒，柔弱者生之徒。
是以兵强则灭，木强则折，强大居下，柔弱居上。
　　－－《道德经》
%
天之道，其犹张弓欤？
高者抑之，下者举之，有馀者损之，不足者补之。
天之道，损有馀而补不足。
人之道，则不然：损不足以奉有馀。
孰能有馀以奉天下？唯有道者。
是以圣人为而不恃，功成而不居，其不欲见贤。
　　－－《道德经》
%
天下莫柔弱于水，而攻坚强者莫之能胜，以其无以易之。
弱之胜强，柔之胜刚，天下莫不知，莫能行。
是以圣人云：「受国之垢，是谓社稷主；受国不祥，是为天下王。」正言若反。
　　－－《道德经》
%
和大怨，必有馀怨，安可以为善？
是以圣人执左契而不责于人。
有德司契，无德司彻。
天道无亲，恒与善人。
　　－－《道德经》
%
小邦寡民。
使有什伯之器而不用；使民重死而不远徙。
虽有舟舆，无所乘之；虽有甲兵，无所陈之。
使民复结绳而用之。
甘其食，美其服，安其居，乐其俗。
邻邦相望，鸡犬之声相闻，民至老死，不相往来。
　　－－《道德经》
%
信言不美，美言不信。
善者不辩，辩者不善。
知者不博，博者不知。
圣人不积，既以为人己愈有，既以与人己愈多。
天之道，利而不害；圣人之道，为而不争。
　　－－《道德经》
%
